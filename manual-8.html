<h1>Hoe 'Jouw Camino' werkt</h1>
<h3>Klaar om te spelen?</h3>
<p>Zo, dadelijk start jij met &lsquo;Jouw Camino&rsquo;. Noem het maar een spel, maar het brengt meer, dat zie je nog wel! Elk moment van de dag heb jij weer opnieuw een keuze. Hoe sta je op? Hoor je de vogeltjes fluiten, zie je het zonnetje op de ruiten? Of zit je hoofd vol met oud zeer, onzekerheden en gedoe en ben je voor je opstaat eigenlijk alweer moe? Loop je achter de feiten aan? Of ga je ergens op af? Ga je iemand even helpen of ga je de vloermatten van je auto nog even uitzuigen? Bel je die oude vergeten vriend vanavond of gun je jezelf eindelijk dat ene uurtje rust? Pakken we snel-snel een patatje m&eacute;t, of maken we curry met courgette?</p>
<p>Jouw Camino laat je op speelse wijze zien dat ook de komende dag voor jou weer vol zit met kansen! Kansen om het voor jezelf en voor de wereld om je heen makkelijker en fijner te maken. Bewuster, met minder stress en, ik denk, gelukkiger te leven. Van veel mensen hebben we gehoord dat we zo positief zijn. In Jouw Camino zie je een boel principes en levenswijsheden uit allerlei culturen, die ons echt helpen om er iedere dag iets van te maken. Ondanks een hersentumor, dagelijkse ziekenhuisbezoeken, uitvallende haren, corona-quarantaine en een wereld die bol staat van onzekerheid die uitstraalt naar alle landen, sectoren en aspecten van de samenleving op onze planeet. Jouw Camino zit dus boordevol tips en ideetjes.</p>