<h1>Welkom bij 'Jouw Camino'</h1>
<p>Het spel dat geen spel is, maar misschien wel je nieuwe levensstijl!</p>
<p></p>
<h3>Hoe is Jouw Camino ontstaan?</h3>
<p>Onder de naam &lsquo;Jouw Camino&rsquo; zouden Cindy en Niels vanaf begin 2020 een bedrijfje beginnen en zich erop richten mensen wegwijs te maken bij het gaan wandelen van een van de oude pelgrimswegen naar Santiago de Compostella. Belangrijk motto voor hen was (en is): &ldquo;Wat er op jouw camino (jouw weg) op je pad komt kan je niet be&iuml;nvloeden, w&eacute;l hoe je met die soms onverwachte zaken omgaat!&rdquo; Op de dagelijkse camino-etappes kan het hierbij gaan om een plotselinge stortbui, een schoen die knelt, een albergue, overvol met snurkende medepelgrims, etc. etc. Nu is de Camino &eacute;&eacute;n grote metafoor voor je echte levenspad. En op dit echte levenspad gebeurt er natuurlijk nog v&eacute;&eacute;l meer dan een snurkende buurman, koude frietjes of een kapot riempje van je rugzak. Zo leeft en beeft de hele wereld onder de ellende, onzekerheid en beperkingen van het coronavirus. En zo leven Cindy en Niels sinds 3 januari met de wetenschap dat Niels een hersentumor heeft. Het kan verkeren.</p>
<h3>Camino Ultimo</h3>
<p>Ons plan ons huis een jaartje te verhuren en half januari te starten met de 800 kilometer lange Camino Frances onder winterse omstandigheden, werd met &eacute;&eacute;n klap overhoop gegooid. We zijn nu bezig met, zoals we dat noemen, onze &ldquo;Camino Ultimo&rdquo;. En die camino willen we bewust en zo goed mogelijk bewandelen. Energie gebruiken voor zaken die er echt toe doen. Dingen die je in de weg zitten opruimen, genieten van kleine dingetjes, van elkaar, van vrienden om je heen. Leven in het nu, niet je kop in het zand steken, maar ook zeker niet ieder moment volledig laten overschaduwen door de nieuwe vooruitzichten.</p>
<p>In every life there is trouble; when you focus on it: It will double!</p>
