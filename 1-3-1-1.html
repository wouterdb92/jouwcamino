<h2>3. Het (gewone) steentje onder de loep - Op het oog zó gewoon en grijs… en toch zó veel mooie facetten!</h2>
<p>Lang geleden liepen we in Zuid-Afrika over een oprit met van die gewone grijze kleine steentjes. Tot we er één oppakten, die wat leek te glinsteren in de late-middagzon. Wat bleek: Het was mica, dat in Zuid-Afrika gewonnen wordt. En toen we dit steentje goed bekeken, zagen we plotseling wel honderd kleine glimmende facetjes, net als zilveren lovertjes. Het grauwe grijze steentje op die saaie oprit was dus een waar kunststukje, en zéér de moeite waard om te bekijken (en zelfs om er nog twee weken mee rond te sjouwen en het mee te nemen naar Nederland)!</p>

<p>Nu gaan we in dit verhaal “steentje” vervangen door “mens”, en dan ontstaat voor mij ineens een belangrijke levensles. Verdiep je in de ander. Ook al gedraagt hij/zij zich wat anders dan jij of ziet hij/zij er net wat anders uit… Je zult zien: al deze mensen, de kinderen in je klas, de mensen op straat; al deze mensen hebben ook prachtige facetten, mooie glimmertjes. Maar je moet het steentje wel even oppakken om dat te zien!</p>

<p>Hoe vaak dacht ik niet: wat een saai type; ik ga wel met iemand anders kletsen. Of: wat gaat er weinig van die persoon uit… “Come on, peper in de reet.” Ik had beter naar de onvolprezen groep-één-juf van al mijn jongens (juffrouw Jeanne) moeten luisteren, die altijd zei: ieder kind is bijzonder. En zo is het. Ieder mens is bijzonder. En gelukkig zijn er geen 100.000 Nielsen, Jeannes, Cindies, Franken of Roberts.</p>
<p><center><em><strong>1/2</strong></em></center></p>